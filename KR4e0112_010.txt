# -*- mode: mandoku-view; -*-
#+TITLE: 彭惠安集
#+DATE: 2015-08-25 00:20:22.975953
#+PROPERTY: ID KR4e0112
#+PROPERTY: BASEEDITION WYG    
#+PROPERTY: JUAN 卷十
<pb:KR4e0112_WYG_010-1a>¶
欽定四庫全書¶
　彭惠安集巻十¶
　　　　　　　　　　　　　明　彭韶　撰¶
　　賛¶
　　　最拙翁賛(司副周木之祖/)¶
道以拙存俗以拙美曷為最拙兼是而已天巧其報視¶
爾所履不在其身必在孫子¶
　　　柯孟時殿元遺像賛¶
<pb:KR4e0112_WYG_010-1b>¶
髙材逺韻清標粹學倫魁之中嶄然頭角玉堂賔詹歛¶
博施約四海望之北斗喬岳若究其用庶興禮樂¶
　　　何廷秀侍郎畫像賛¶
許公在開元而家學益振申公在元祐而世徳益昌由¶
包羅之廣大實踐履之輝光業在信史後人所望孰完¶
厥美而集其芳人也如愚闇然日章其必充逺到之器¶
而可合二公之長¶
　　　彭文憲少保公賛¶
<pb:KR4e0112_WYG_010-2a>¶
端重寡黙瑚璉珪璋太學羣處衣冠必莊夙有令望入¶
閣遭喪解官忤㫖歸斥奉常碩果存剥留翊嗣皇經綸¶
治平詞章未遑大魁首相科目有光¶
　　　中山徐武寧王贊(諱達鳳陽人/)¶
天眷聖明篤生賢輔削平羣雄翼我洪武反狄隂山雪¶
恥千古攻城弗屠手完藏府錫爵分茅以有魏土奠彼¶
朔野莫敢予侮氣作山河不物以腐¶
　　　開平常忠武王贊(諱遇春濠州懐逺人/)¶
<pb:KR4e0112_WYG_010-2b>¶
長材偉貎猛如&KR2143;虎手提椎埋早歸真主强漢偽吳席¶
巻以舉長驅入燕光復中土錫胙疇封以開鄂渚允矣¶
元戎赫然威武廟祀于通血食千古¶
　　　誠意伯劉公贊(諱基括蒼人/)¶
天地方否曷仕於時運際休明仕止乃宜就桀就湯節¶
義奚虧大哉王佐燭物炳幾運籌制勝翼龍以飛昭回¶
制作文章是咨允為宗臣爾爵爾祠¶
　　　岐陽李武靖王贊(諱文忠泗州盱眙人/)¶
<pb:KR4e0112_WYG_010-3a>¶
勲戚之胄一世人豪淹貫羣籍曽是六韜甲囊畫赤家¶
有戰袍宋元故都兼舉並包宣威萬里實惟爾勞庸建¶
上公以國于曹追王廟食没膺寵褒¶
　　　寧河鄧武順王贊(諱愈泗州虹縣人/)¶
惟武順王洸洸丈夫功叅佐命義旌之初氣葢六軍視¶
敵如無何堅不陷何強不鋤弔民禮士慰彼來蘇節鎮¶
八州恩信以敷稽古凌煙褒鄂為徒¶
　　　東甌湯襄武王贊諱(和鳳陽人/)¶
<pb:KR4e0112_WYG_010-3b>¶
堂堂襄武沛豐故人股肱之佐心膂之臣徙下江東奄¶
舉甌閩摧堅撫順弔伐用申六合一統允藉元勲釋兵¶
以老情寄彌親功宗元祀李鄧其倫¶
　　　翰林學士承㫖宋公贊(諱濓金華人/)¶
春日載陽列宿繁張江流湯湯是為先生徳容之粹文¶
名之高學問之長㕘賛宻勿翼導元良功在萬世其曷¶
敢忘¶
　　　御史中丞章公贊(諱溢浙江龍泉人/)¶
<pb:KR4e0112_WYG_010-4a>¶
元失其綱民率為厲出而濟時去以全義結廬匡山以¶
待聖世營田觀風莫辭勞勩提兵于南邦人攸暨臺端¶
諤諤金作汝礪忠孝全歸心無所滯¶
　　　黔寧沐昭靖王贊(諱英鳳陽定逺人/)¶
於惟昭靖早育潛宫知勇自奮克叙戎功戰守方隅閫¶
寄攸崇西南大敵元室遺宗負固有年拒命弗通一皷¶
平之百蠻率從即彼開府以錫世封¶
　　　國子祭酒宋公贊(諱訥大名滑縣人/)¶
<pb:KR4e0112_WYG_010-4b>¶
中州文獻遺緒可徴稽古力學飾車以行百僚讓徳六¶
館蜚聲嚴而有愛樂育羣英乃叙教條爾凖爾繩士皆¶
適用一人以寧制詞褒重吾道増榮¶
　　　定興張忠烈王贊(諱輔河南祥符人/)¶
桓桓太師國之柱石討平南交以廣禹迹吏于其治職¶
方是入反側連衡餘蘖復息再勞戎行以靖疆埸百蠻¶
聞風來貢重譯美哉斯勲名昭罔極¶
　　　平江恭襄陳公贊(諱瑄合肥人/)¶
<pb:KR4e0112_WYG_010-5a>¶
轉粟江淮灌輸京師濬鑿河渠避海于危菀彼栁隂在¶
河之湄以息以薪行者如歸節其勞逸士飽而嬉歲漕¶
百萬卒倍而竒秩祀侯封令名允垂¶
　　　少保忠宣黄公贊(諱福東萊昌邑人/)¶
番番老臣實篤忠貞南交内屬蕃屏是營公往殿之屹¶
然長城載安反側盡瘁竭誠十有九載優詔歸寧三孤¶
峻秩留後南京論文考徳稱情令名¶
　　　左都御史顧公贊(諱佐河南太康人/)¶
<pb:KR4e0112_WYG_010-5b>¶
太康之墟卓有良臣烈烈汝介匪矯而真髙簡不接一¶
榻凝塵尹正天府明察如神擢中執法實表縉紳赤棒¶
生氣公論以伸事歸臺閣弼予一人¶
　　　少師文貞楊公贊(諱士竒吉安㤗和人/)¶
秉節堅貞元氣所鍾早孤自奮嫓美文忠江湖脱穎館¶
閣優崇知人畢達休休爾容匡輔四聖恩寵始終有文¶
有行有謀有功師垣眉夀一代儒宗¶
　　　少師文敏楊公贊(諱榮福建建安人/)¶
<pb:KR4e0112_WYG_010-6a>¶
文武兼資通人之器運籌帷幄攘㓂千里擁佑三朝捧¶
日而起恩遇有加抑畏無替保身全名經邦掌制巍巍¶
當時&KR0177;&KR0177;來裔卓哉相業吁其難繼¶
　　　少保文定楊公贊(諱溥湖廣石首人/)¶
江漢炳靈以發文明早居館閣晚踐孤卿懲艾思咎處¶
困而亨謙虚好學保泰以貞老成體國蓍龜典刑東里¶
建安叅合成名二十餘年光輔太平¶
　　　學士忠愍劉公贊(諱球江西安福人/)¶
<pb:KR4e0112_WYG_010-6b>¶
於惟忠臣詞林之英沉思力學好義勇行太阿倒持執¶
命腐刑乞戒履霜勿致堅氷不售䝉難乃險而傾褒贈¶
官階節惠易名凛凛大節萬世猶生¶
　　　祭酒頥庵胡公贊(諱儼江西南昌人/)¶
慥慥君子儒林之特匪耄于年亦邵其徳不卑小官彌¶
厲堅白蜚英翰苑物論允塞大放璚琚深探隠賾師表¶
成均言行維則歸老東湖太子賔客¶
　　　國子祭酒四明陳公贊(諱敬浙江慈溪人/)¶
<pb:KR4e0112_WYG_010-7a>¶
行方而嚴學優而粹勢利紛如頽然無累抑抑徳隅人¶
望知畏詞林重輕卜其進退師于國子身以為誨朋來¶
是樂不懈于位時有古亷於公作配¶
　　　工部尚書文襄周公贊(諱忱江西吉水人/)¶
學博而䆳禮和而恭茂著才猷爰作司空撫綏南服國¶
計以豐民無移粟歲不知凶惇大成裕沛乎有容没而¶
尸祝人仰休風二十八宿孰能右公¶
　　　國子祭酒文毅李公贊(諱時勉江西安福人/)¶
<pb:KR4e0112_WYG_010-7b>¶
於乎剛士浩然正氣愽聞有養學自中秘危言峻行厯¶
事四帝臣身百折臣心不替學士司成奸驕我忌荷校¶
願代門徒之義歸老于田名儒風致¶
　　　副都御史思庵吳公贊(諱訥直𨽻常熟人/)¶
古貎古心學窺性理孝義㓜聞實形踐履避迹儒醫監¶
國所禮乃教世胄乃司風紀卒貳留臺清徳莫比篤老¶
劬書以忘憂喜修正遺文垂訓無已¶
　　　永國武襄楊公贊(諱洪陜西漢中人/)¶
<pb:KR4e0112_WYG_010-8a>¶
孰闞王畧直至便橋偏重勢成神器幾揺公往當之以¶
却天驕堂堂侯封冠彼百僚兒童知姓奸蘖氣銷囬鶻¶
羅拜呼韓趨朝壯哉虎臣不數嫖姚¶
　　　吏部尚書文靖魏公贊(諱驥浙江蕭山人/)¶
百年眉夀天官上卿盛徳雅望逺邇著稱海内達尊莫¶
之抗衡謙虚守禮簡朴性成好學不厭篤老精明使臣¶
就問特眷聖情辭免後事遺世凖繩¶
　　　禮部左侍郎文靖薛公贊(諱瑄山西河津人/)¶
<pb:KR4e0112_WYG_010-8b>¶
力行好古進趨有程寤寐河洛以究舂陵敭厯外憲大¶
棘之卿縲絏非罪復起而丞貳卿掌制以弼以承豈寳¶
逺物而志可行乞年以退維道之禎¶
　　　左都御史軒公贊(諱輗河南鹿邑人/)¶
於惟亷士古之李及惟彼為通覆謂我激我豈激者百¶
年一日亷憲中丞風紀以植讒諛不行奸墨屏迹乃掌¶
邦宗勁節愈力老而復起憲臣是式¶
　　　户部尚書恭定年公贊(諱富直𨽻懐逺縣人/)¶
<pb:KR4e0112_WYG_010-9a>¶
允毅年公古之遺直朴忠自與中外荐厯乃貳憲臺拊¶
循疆埸不合而歸蕭然一室輿論起公司徒是職保民¶
薦賢人服公識百世聞風懦夫可立¶
　　　吏部尚書忠肅王公贊(諱翺直𨽻塩山人/)¶
惟忠肅公松栢之姿鐵冠岳岳都憲攸宜三撫外服亦¶
理戎機晚登太宰乃位宫師淡然無欲不識姜姬而况¶
苞苴莫我敢施古三不惑於公見之¶
　　　少保文達李公贊(諱賢河南鄧州人/)¶
<pb:KR4e0112_WYG_010-9b>¶
河岳之英鍾為哲人體貎明粹踐履貞純潜心六籍濯¶
舊來新不二以止乃翕而信受知英皇忠信日親密勿¶
帷幄人望如神太平宰輔定䇿元勳¶
　　　吏部左侍郎文莊葉公贊(諱盛直𨽻崑山人/)¶
顯允文莊萬夫之特博學宏詞忠言逺識君子焉依樂¶
善無斁給事青𤨏以登憲職撫綏朔南保釐勿失吏禮¶
之貳徳音秩秩希文不相古今所惜¶
　彭惠安集巻十¶
